Gra w życie

Automat komórkowy to system składający się z ustawionych obok siebie, pojedynczych komórek i zasad opisujących ich ewolucję. Ich układ przypomina szachownicę lub kartkę w kratkę. Każda z komórek może przyjąć jeden z dwóch stanów - być żywa lub martwa (1 lub 0). Stan komórki zmieniany jest w kolejnych krokach czasowych zgodnie z regułami mówiącymi, w jaki sposób nowy stan komórki jest zależny od jej obecnego stanu i stanu jej sąsiadów.

W załączonej poniżej tabeli można zobaczyć przykładowe zbiory zasad. Jak widać każda z zasad ma 8 różnych ustawień. Wynika to z ilości możliwości ustawienia w różny sposób trzech komórek o dwóch stanach (2 do potęgi 3). W pierwszym rzędzie od góry widzimy początkowe ustawienie trzech komórek, a w następnym stan środkowej komórki w kolejnym kroku czasowym. Na drugim obrazku możemy zobaczyć przykładowy efekt działania poszczególnych zbiorów zasad. Każdy kolejny wiersz to kolejny krok czasowy. 

Niektóre zbiory zasad ewoluują w losowe układy (np. zasada 30), inne formują bardziej schematyczne, fraktalne struktury (np. 161). Wiele zależy od ustawienia początkowego - nawet zmiana pojedynczej komórki wpływa drastycznie na późniejszą ewolucję całego układu.

Automaty komórkowe, których struktury opisane są przez siatkę komórek oraz ich stany, przejścia i reguły tych przejść, są modelami matematycznymi. Za pierwszego twórcę idei automatów komórkowych uważa się Johna von Neumanna, wybitnego matematyka, twórcę m.in. teorii gier oraz koncepcji maszyn samoreplikujących się.

Mimo pewnej dozy abstrakcji, która cechuje matematykę, okazuje się, że automaty komórkowe występują powszechnie w przyrodzie. Jednym z ciekawszych przykładów są wzory na muszlach niektórych ślimaków morskich.

Mechanizm ten używany jest też przez rośliny, które w ten sposób regulują spożycie i utratę gazów (każdy aparat szparkowy na liściu zachowuje się jak komórka). Automatów komórkowych używa się również w badaniu neuronów (przy procesie uczenia) oraz w kryptografii (z uwagi na losowość niektórych zasad). 

Chociaż automaty komórkowe stworzono w latach 40-stych, dokładnie opisane i sklasyfikowane zostały dopiero w latach 80-tych przez Stephena Wolframa, który pisze szerzej o tych zagadnieniach w swojej kontrowersyjnej książce "A new kind of science". W tej publikacji wyraża on potrzebę badania przez nas prostych systemów (takich jak np. automaty komórkowe), które mogą pomóc nam zrozumieć zasady rządzące przyrodą na elementarnym poziomie.